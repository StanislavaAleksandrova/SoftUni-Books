## Задача: пресичащи се редици

Имаме две редици:
 - **редица на Трибоначи** (по аналогия с редицата на Фибоначи), където всяко число е **сумата от предните три** (при дадени начални три числа)
 - редица, породена от **числова спирала**, дефинирана чрез обхождане като спирала (дясно, долу, ляво, горе, дясно, долу, ляво, горе и т.н.) на матрица от числа, стартирайки от нейния център с дадено начално число и стъпка на увеличение, със записване на текущите числа в редицата всеки път, когато направим завой

Да се напише програма, която намира първото число, което се появява **и в двете така дефинирани редици**.

### Входни данни

Входните данни трябва да бъдат прочетени от конзолата.
 * На първите три реда от входа ще се подават **три цели числа**, представляващи **първите три числа** в редицата на Трибоначи, положителни ненулеви числа, сортирани в нарастващ ред. 
 * На следващите два реда от входа, ще се подават **две цели числа**, представляващи **първото число** и **стъпката** за всяка клетка на матрицата за спиралата от числа. Числата, описващи спиралата, са положителни ненулеви.

Входните данни винаги ще бъдат валидни и винаги ще са в описания формат. Няма нужда да се проверяват.

### Изходни данни

Резултатът трябва да бъде принтиран на конзолата.

На единствения ред от изхода трябва да принтирате **най-малкото число, което се среща и в двете последователности**. Ако няма число в **диапазона** [**1 … 1 000 000**], което да се среща и в двете последователности, принтирайте "**No**".

### Ограничения

* Всички числа във входа ще бъдат в диапазона [**1 … 1 000 000**].
* Позволено работно време за програмата: 0.3 секунди.
* Позволена памет: 16 MB.

### Примерен вход и изход

| Вход | Изход  | Вход | Изход | Вход | Изход |
| ------ | -------- | ------ | ------------ | ------ | -------- |
|1<br>2<br>3<br>5<br>2<br>|37|13<br>25<br>99<br>5<br>2|13|99<br>99<br>99<br>2<br>2|No|


| Вход | Изход  | Вход | Изход      |
| ------ | ------- | ------ | ------------ |
|1<br>1<br>1<br>1<br>1|1|1<br>4<br>7<br>23<br>3|23|
