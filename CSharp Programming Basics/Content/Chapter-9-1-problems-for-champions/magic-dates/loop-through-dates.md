#### Обхождане на всички дати

За обхождането ще се възползваме от функционалността, която ни дава **`DateTime`** класът в **C#**. Ще си дефинираме **променлива за началната дата**, което можем да направим, използвайки конструктора, който приема година, месец и ден. Знаем, че годината е началната година, която сме прочели от конзолата, а месеца и деня трябва да са съответно януари и 1-ви. При C# "конструкторът" на **`DateTime`** приема като първи аргумент годината, като втори аргумент месеца и като трети аргумент деня от месеца:

![](/assets/chapter-9-images/02.Magic-dates-01.png)

След като имаме началната дата, искаме да направим **цикъл, който се изпълнява, докато не превишим крайната година** (или докато не преминем 31 декември в крайната година, ако сравняваме целите дати), като на всяка стъпка увеличава с по 1 ден.

За да увеличаваме с 1 ден при всяко завъртане, ще използваме метод от **`DateTime` - `.AddDays(…)`**, чрез който ще добавяме по един ден към текущата дата. Методът ще се грижи вместо нас кога трябва да прескочи в следващия месец, колко дни има даден месец и всичко около високосните години.

![](/assets/chapter-9-images/02.Magic-dates-02.png)

***Внимание***: тъй като методът **`.AddDays(…)`** връща "новата" дата, е важно да имаме присвояване на резултата, а не само извикване на метода!

В крайна сметка нашият цикъл може да изглежда по следния начин:

![](/assets/chapter-9-images/02.Magic-dates-03.png)

***Забележка***: може да постигнем същия резултат с **`for` цикъл**, инициализацията на датата отива в първата част на **`for`**, условието се запазва, а стъпката е увеличаването с 1 ден.