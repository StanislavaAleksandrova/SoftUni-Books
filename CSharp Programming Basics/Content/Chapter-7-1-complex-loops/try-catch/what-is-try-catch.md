### Какво е try-catch?

Програмната конструкция **`try-catch`** служи за **прихващане и обработка на изключения (грешки)** по време на изпълнението на програмата.

В програмирането **изключенията** представляват уведомление за дадено събитие, което нарушава нормалната работа на една програма. Такива изключителни събития **прекъсват изпълнението** на програмата ни и тя търси кой да обработи настъпилата ситуация. Ако не намери, изключението се отпечатва на конзолата (програмата “гърми”). Ако намери, **изключението се обработва** и програмата продължава нормалното си изпълнение без да “гърми”. След малко ще видим как точно става това.

Когато настъпи изключение, се казва, че изключението е било **"хвърлено" (throw exception)**. От там идва и изразът **"улавям изключение" (catch exception)**.