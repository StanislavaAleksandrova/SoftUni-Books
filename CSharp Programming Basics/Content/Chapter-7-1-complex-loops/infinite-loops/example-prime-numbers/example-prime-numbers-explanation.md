### Пример: прости числа

В следващата задача се изисква да направим **проверка за просто число**. Преди да продължим към нея, нека си припомним какво са простите числа.

**Определение**: едно цяло число е **просто**, ако се дели без остатък единствено на себе си и на 1. По дефиниция простите числа са положителни и по-големи от 1. Най-малкото просто число е **2**.

Можем да приемем, че цяло число **n** е просто, ако **n > 1** и **n** не се дели на число между **2** и **n-1**.

Първите няколко прости числа са: 2, 3, 5, 7, 11, 13, 17, 19, 23, 29, 31, 37, 41, 43, …

За разлика от тях, **непростите (композитни) числа** са такива числа, чиято композиция е съставена от произведение на прости числа.

Ето няколко примерни непрости числа: 
* **10** = 2 * 5
* **42** = 2 * 3 * 7
* **143** = 13 * 11

**Алгоритъм за проверка** дали дадено цяло число е **просто**: проверяваме дали **n > 1** и **n** се дели на **2**, **3**, …, **n-1** без остатък.
* Ако се раздели на някое от числата, значи е **композитно**.
* Ако не се раздели на никое от числата, значи е **просто**.

<table><tr><td><img src="/assets/alert-icon.png" style="max-width:50px" /></td>
<td>Можем да оптимизираме алгоритъма, като вместо проверката да е до <code><strong>n-1</strong></code>, да се проверяват делителите до <code><strong>√n</strong></code>. Помислете защо.</td>
</tr></table>
