### Пример: оператор break в безкраен цикъл

Да се напише програма, която проверява дали едно число **n** е четно, и ако е - да се отпечатва на екрана. За четно считаме число, което се дели на 2 без остатък. При невалидно число да се връща към повторно въвеждане и да се изписва съобщение, което известява, че въведеното число не е четно.

Ето една идея как можем да решим задачата:

* Създаваме променлива **`n`**, на която присвояваме начална стойност **0**.
* Създаваме безкраен **`while`** цикъл, като за условие ще зададем **`true`**.
* В **тялото на цикъла**:
   * Вземаме целочислена стойност от входа на конзолата и я присвояваме на **`n`**.
   * Ако **числото е четно**, излизаме от цикъла чрез **`break`**. 
   * В **противен случай** извеждаме съобщение, което гласи, че **числото не е четно**. Итерациите продължават, докато не се въведе четно число.
* Отпечатваме четното число на екрана.