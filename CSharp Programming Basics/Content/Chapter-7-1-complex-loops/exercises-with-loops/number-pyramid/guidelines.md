#### Насоки и подсказки

Можем да решим задачата с **два вложени цикъла** (по редове и колони) с печатане в тях и излизане при достигане на последното число. Ето идеята, разписана по-подробно:

* Създаваме променлива **`n`**, на която присвояваме целочислена стойност от входа на конзолата.
* Създаваме променлива **`num`** с начална стойност 1. Тя ще пази броя на отпечатаните числа. При всяка итерация ще я **увеличаваме** с **1** и ще я принтираме.
* Създаваме **външен** **`for`** цикъл, който ще отговаря за **редовете** в таблицата. Наименуваме променливата на цикъла **`row`** и ѝ задаваме начална стойност 0. За условие слагаме **`row < n`**. Размерът на стъпката е 1.
* В тялото на цикъла създаваме **вътрешен** **`for`** цикъл, който ще отговаря за **колоните** в таблицата. Наименуваме променливата на цикъла **`col`** и ѝ задаваме начална стойност 0. За условие слагаме **`col < row`** (**`row`** = брой цифри на ред). Размерът на стъпката е 1.
* В тялото на вложения цикъл:
   * Проверяваме дали **`col > 1`**, ако да – принтираме разстояние. Ако не направим тази проверка, а директно принтираме разстоянието, ще имаме ненужно такова в началото на всеки ред.
   * **Отпечатваме** числото **`num`** в текущата клетка на таблицата и го **увеличаваме с 1**.
   * Правим проверка за **`num > n`**. Ако **`num`** е по-голямо от **`n`**, **прекъсваме** въртенето на **вътрешния цикъл**.
* Отпечатваме **празен ред**, за да преминем на следващия.
* Отново проверяваме дали **`num > n`**. Ако е по-голямо, **прекъсваме** изпълнението на **програмата ни** чрез `break`. 