### Вложени цикли - пример

Ето и един **пример**, с който нагледно да илюстрираме вложените цикли. Целта е да се отпечата отново правоъгълник от **`n`** * **`n`** звездички, като за всеки ред се извърта цикъл от **1** до **`n`**, а за всяка колона се извърта вложен цикъл от **1** до **`n`**:

![](/assets/chapter-6-images/00.Nested-loops-01.png)

Да разгледаме примера по-горе. След инициализацията на **първия (външен) цикъл**, започва да се изпълнява неговото **тяло**, което съдържа **втория (вложен) цикъл**. Той сам по себе си печата на един ред **`n`** на брой звездички. След като **вътрешният** цикъл **приключи** изпълнението си при първата итерация на външния, то след това **външният ще продължи**, т.е. ще отпечата един празен ред на конзолата. **След това** ще се извърши **обновяване** на променливата на **първия** цикъл и отново ще бъде изпълнен целият **втори** цикъл. Вътрешният цикъл ще се изпълни толкова пъти, колкото се изпълнява тялото на външния цикъл, в случая **`n`** пъти.